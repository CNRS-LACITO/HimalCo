pjɯ-fɕat-a ɕi, nɯɕɯmɯma?
aʑo nɤkinɯ, ʁdɯrɟɤt tɯrme ŋu-a.
ʁdɯrɟɤt tɯrme ŋu-a tɕe tɕeri, 
kɯ-sɤsɯxɕɤt pɯ-ŋu-a tɕe, sloχpɯn pɯ-ŋu-a,
tɕe ʁdɯrɟɤt ri pɯ-sɤsɯxɕat-a ri,
tɕendɤre 92nian nɯnɯreri tɕe tɕendɤre tshuβdɯn lɤ́-wɣ-scat-a-nɯ.
tshuβdɯn lɤ́-wɣ-scat-a-nɯ tɕe tɕendɤre,
nɯtɕu sloχpɯn pjɯ-βze-a pɯ-ŋu tɕe tɕeri, 
tɯ-slama nɯra, nɤkinɯ, tɤ-tu tɕe, nɯra ɣɯ nɯ-phama chondɤre li ɲɯ-kɯ-ɤtɯɣ tɕe kɯ-rɯɕmi ɲɯ-ra.
tɕe kɯ-rɯɕmi ɲɯ-ra tɕe tɕendɤre, 
nɯ-lɯz thɯ-kɯ-ɣe tsa nɯra tɕe, ʁdɯrɟɤt ɯ-skɤt tu-βze-a ɲɯ-tso-nɯ, 
\c relative
ma kɯ-xtɕi, nɯ-lɯz kɯ-xtɕi nɯra ʁdɯrɟɤt ɯ-skɤt nɯra mɯ́j-tso-nɯ.
mɯ́j-tso-nɯ tɕe kupa ɯ-skɤt ri ɯ-qiɯ jamar ma mɯ́j-tso-nɯ.
kupa ɯ-skɤt tú-wɣ-βzu tɕe nɯnɯ apɯŋu, iʑo ɣɯ guoyu ɲɯ-ŋu tɕe,
nɯnɯ kɤsɯfse ɣɯ ji-rju ɲɯ-ŋu tɕe, pjɯ-kɯ-ɤmɯtso ɲɯ-ra ri,
li nɯ koŋla mɯ́j-tso-nɯ.
tɕendɤre nɤkinɯ, slama ra ɣɯ thɯthɤci kɯ-fse, kɤ-rɤβzjoz ra ɲɯ-stu mɯ́j-stu-nɯ,
nɯ-stu ɲɯ-nɤma-nɯ mɯ́j-nɤma-nɯ, 
nɯnɯra nɯ-phama ra nɯ-ɕki kɯ-rɤfɕɤt ɲɯ-ra.
mɤʑɯ "tɕhi a-tɤ-fse" nɯra, ʑara nɯ-kɤ-sɯso ɣɤʑu, nɯra ɣɯ-thu ɲɯ-ra.
tɕe nɤkinɯ ʑara nɯ-skɤt mɤ-kɤ-βzu mɯ́j-khɯ.
tɕeri nɯra nɯ-skɤt tú-wɣ-βzu ɲɯ-ra tɕe tɕendɤre, 
kɯ-xtɕi ra nɯ-ɕki tɕe tɕe stɤtpa ɯ-skɤt iɕqha, tshuβdɯn ɯ-skɤt nɯ ɣɯ-βzu ɲɯ-ra.
tɕe nɯ tú-wɣ-βzu tɕe tɕe, ʁdɯrɟɤt ɯ-skɤt cho nɯkɯ-naχtɕɯɣ ɲɯ-dɤn ri, li mɤ-kɯ-naχtɕɯɣ ɲɯ-dɤn.
tɕe nɯra tɕe tɕe, ɯkhɯkha tɕe tɕe kú-wβ-βzjoz tɕe, /ɲɯ-ŋu/
kɯ-mɤku ra ʁo, mɯ-ɲɯ́-wɣ-spa qhe, ɲɯ-kɯ-nɤre ɲɯ-ŋu.
kɯ-maqhu qhe tɕe tɯʑo mɯ-ɲɯ́-wɣ-spa, /ɲɯ/ ɲɯ-tso-nɯ qhe tu-kɯ-sɯxɕɤt ɲɯ-ɕti wo.
tɕendɤre tɯʑo tɯ-skɤt ʑara ɣɯ-sɯxɕɤt ɲɯ-ra, ʑara nɯ-skɤt tɯʑo kɯ-sɯxɕɤt ɲɯ-ra.
tɕe nɯ kɯ-fse pjɯ-kɯ-ɤsɯxɕɯxɕɤt qhe tɕe χsɯ-sla jamar qhe, kú-wɣ-spa ɲɯ-ɕti.
tɕe χsɯ-sla jamar tɕe tɕe kú-wɣ-spa ɲɯ-ɕti ma ɯciqa hanɯni kɯ-naχtɕɯɣ ɣɤʑu.
tɕe nɯnɯ, tɕe kú-wɣ-spa ɲɯ-ɕti wo.
tɕendɤre nɯ mɤɕtʂa tɕe /kɤ/ kɤ-rɯkhɤcɤl mɯ́j-khɯ.
nɯra kɤ́-wɣ-spa tɕe tɕe, pjɯ-kɯ-rɯkhɤcɤl tɕe tɕe 
mɤʑɯ kɯ-dɤn tsa ɯ-qhu kɯnɤ ɯ-ʁɤri nɯra pjɯ-kɯ-rɯkhɤcɤl qhe, 
ʑɯrɯʑɤri qhe kú-wɣ-spa ɲɯ-ŋu.
ma nɯnɯ ɯrkoz ʑo kɤ-βzjoz ʁo mɯ́j-ra.
ri ʑɯrɯʑɤri nɯnɯ kɯ-fse, tɯ-skɤt ʁo ʑɯrɯʑɤri kú-wɣ-spa /ɲɯ/ ɲɯ-khɯ ɕti.
ma /apu/ iʑora ɣɯ, ɯrkoz pjɯ́-wɣ-βzjoz a-pɯ-ŋu tɕe, 
kɯ-khɯ kɯ-tu me ma, tu-ti-j qhe ji-mtɕhi kɯ tu-sɯ-ti-j khɯ ma nɯ ma ɯ-scoz, 
ɯ-tha ri kɯ-tu me, ɯ-scoz ri kɯ-tu me.
kɤ-rɤt ri mɤ-khɯ qhe, kɤ-sɤŋo ʁɟa qhe, 
nɯ-mtɕhi kɤ-χpjɤt ʁɟa kɯ kú-wɣ-spa ɕti. 
nɯ mɤɕtʂa mɤ-khɯ.
tɕe kɤ-rɤt kɯ-khɯ nɯ tɕe tɕe ɲɯ-pe ma,
tɕe nɯ tɤ-scoz nɯ pjɯ-kɯ-ru ɲɯ-khɯ.
ma nɤki, nɯra kɯ-me, ɯ-scoz kɯ-me, ɯ-tha kɯ-me nɤ qhe tɕe 
kɤ-sɤŋo qhe nɯ-mtɕhi kú-wɣ-χpjɤt qhe nɯ ma mɯ́j-khɯ wo. 
tɕe nɯ kɯ-fse ɲɯ-ŋu.
