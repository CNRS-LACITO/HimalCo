kɯki ʁmɤrɲɯɣ cho sɯŋgi kɤ-ti ɲɯ-ŋu
ʁmɤrɲɯɣ ci pjɤ-tu tɕe, tɕendɤre jo-nɯqambɯmbjom jo-ɕe tɕe,
sɯŋgi ɯ-ɕki jo-zɣɯt.
tɕe sɯŋgi ɯ-ɕki tɕe to-ti tɕe,
aʑo nɤʑo maka mɤ-ta-nɯɣmu ma 
nɤʑo kɯnɤ aʑo sɤz kɯroz kɯ-cha kɯ-dɯ-dɤn mataŋe" to-ti.
tɕe nɤʑo kɯnɤ, nɤkinɯ, nɤ-xɕɤt kɯ-tu nɯnɯ, tɕhi jamar tu mɤxsi,
tɕhi napapa nɯnɯ, nɤ-ndzrɯ kɯ tu-tɯ-zmɯrʁɯz,
nɯ maʁ qhe, nɤ-ɕɣa kɯ tɤ-sŋɯt tu-tɯ-sɯ-lɤt, ku-tɯ-sɯ-mtsɯɣ ma nɯ ma nɤ-kɤ-cha me" to-ti ɲɯ-ŋu.
tɕe "kɯki ma, kɯki nɯ ma, nɯ ma nɤʑo  tɯ-cha me, tɯ-spe me" to-ti.
tɕe nɯnɯ tɕheme chondɤre /tɤ-tɕɯ/
"tɕheme nɯ tɤ-tɕɯ ɯ-ɕki tu-olɯlɤt kɯnɤ, (dative)
nɯ jamar ci ma mɤ-cha" tu-ti ɲɯ-ŋu.
"nɯ kɯ-fse tu-ntɕhoz ŋu" to-ti ɲɯ-ŋu
tɕe "aʑo ndɤre, nɤʑo sɤznɤ khro cha-a" to-ti ɲɯ-ŋu.
"a-kɤ-cha dɤn, nɤʑo ɯ-ɲɯ-tɯ-nɤle nɤ, nɤ-sɯm ɯ-ɲɯ-ɕe nɤ,
nɯ-sɤfsu-tɕi" to-ti.
"nɯ-sɤfsu-tɕi tɕe saχsɤl ɕti" to-ti.
tɕendɤre nɤkinɯ, ʁmɤrɲɯɣ nɯ kɯ, nɤki, rdɤdɯt ra chɤ-ʑmbri,
tɕendɤre jo-rɟɯɣ tɕendɤre, sɯŋgi ɣɯ ɯ-ɕna ɯ-rkɯ, ɯ-rme kɯ-kɯ-me nɯ ʑo ko-mtsɯɣ.
nɯ tɕu ʑo ko-mtsɯɣ.
tɕendɤre, nɤki, sɯŋgi kɯ ɯ-jaʁ kɯ rcanɯ, ɯ-rŋa ra tɯ-mɯrʁɯz ʑo pjɤ-sɯ-lɤt tɕe, 
ɯ-rŋa ra pjɤ-nɯ-qraʁ ʑo.
tɕendɤre nɤki, kɯ-maqhu tɕe ɯ-kɤpa ɲɤ-me tɕe,
"znɯna-tɕi ɲɯ-ntshi" to-ti.
tɕendɤre, nɤki ʁmɤrɲɯɣ nɯ ɲɤ-rga tɕe tɕendɤre, nɤki,
sɯŋgi nɯ pjɤ-ɕɯnŋo pjɤ-cha.
tɕendɤre, li rdɤdɯt /toʑmbri chɤʑmbri/ chɤ-nɯ-ʑmbri,
rɤɣo ra chɤ-nɯ-βzu tɕe, nɤki,
nɤmkha nɯ tɕu, nɤki, kɤ-nɯqambɯmbjom kɯ ko-ɕe nɤ ɲɤ-ɣi. (200)
tɕeri nɯ jamar tɕendɤre iɕqha, nɤki,
ɴɢoɕna mɤjɯ nɯ kɯ kó-wɣ-ndo.
tɕendɤre, ʑatsa, tɕe ɣɯ-ndza pɯ-ŋu jamar tɕe tɕendɤre,
wuma ʑo ɲɤ-nɯsɯmɯzdɯɣ ʑo to-ti tɕe
"aʑo, nɤki, nɤki, rɯdaʁ nɯ ɯ-ŋgɯz stu kɯ-wxti nɯ pɯ-ɕɯnŋo-t-a ri,
rɯdaʁ nɯ ɯ-ŋgɯ kɯ-xtɕɯ-xtɕi nɯnɯ, nɤki, iɕqha nɯ,
porɤt nɯ kɯ aʑo kɤ́-wɣ-ndo-a tɕe ɲɯ́-wɣ-ɣɤme-a ɲɯ-cha to-ti ɲɯ-ŋu.
tɕe kɯki χpi nɯ pɯ-pɯ-ŋu nɤ,
tu-kɯ-rɯ<jiao'ao骄傲>
tɕe tu-kɯ-znɤchacha tɕe, tu-kɯ-pe me ma,
ci ci tɕe tɯʑo sɤznɤ iɕqha, kɯ-cha /chɣa/ wuma ʑo kɯ-χɕu nɯra kɤ-ɕɯnŋo pɯ-kɯ-nɯ-cha kɯnɤ, 
tɯʑo sɤz kɯ-xtɕɯ-xtɕi mɤ-kɯ-cha nɯra kɯnɤ tɯʑo pjɯ-kɯ-ɕɯnŋo ɕti" tu-ti ɲɯ-ŋu.


