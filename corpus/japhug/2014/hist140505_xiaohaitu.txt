ki nɤki, rɟɤmtshu ɯ-ŋgɯ qala ci pjɤ-tu.
tɕe nɯnɯ qala nɯ pjɯ-fɕɤt ɲɯ-ŋu tɕe,
kɯki iɕqha nɯ, li nɤki, rɟɤlpu ɣɯ ɯ-me ci pjɤ-tu.
tɕe tɤɕime pjɤ-ŋu tɕe,
tɕendɤre iɕqha rɟɤlsa ɣɯ ɯ-kɤχcɤl nɯnɯtɕu ʑo nɤkinɯ, ɯ-kha nɯ ɣɯ ɯ-khɯɣɲɟɯ nɯ, sqamnɯz jo-tɕɤt.
tɕe nɯ nɤki, nɯnɯtɕu ɯʑo ɲɯ-nɤrɯra tɕendɤre, 
nɤmkha me, ɯ-thoʁ me, sɤtɕha ɯ-taʁ nɯra rcanɯ,
lonba kɤsɯfse ʑo /pjɤ/ pjɤ-sɤmto.
tɕe nɯra koŋla ʑo kɯ-tɯ-taʁ ʑo kɤ-nɤrɯra pjɤ-khɯ tɕendɤre,
iɕqha tɤɕime nɯ wuma ʑo pjɤ-ʑɣɤpa.
ɯ-tɯ-ʑɣɤmgɯ pjɤ-sɤre ʑo tɕe,
ɯ-pɕi tɕe ɯʑo kɯ tu-ti tɕe:
"ɕu aʑo nɤkinɯ nɤki, ku-onbaʁ
aʑo kɯ mɤ-kɤ-ʑɣɤsɯmto a-pɯ-cha tɕe, (100)
ɯnɯnɯ tɕe aʑo a-nmaʁ ku-βze cha" to-ti.
tɕendɤre tɯrme khɯkhro kɯ ʑo ɣɯ-to-rɤtshɤt-nɯ.
tɕeri nɤkinɯ, nɤki iɕqha tɤɕime nɯ kɯ lonba ʑo pjɤ-mto qhe
tɕendɤre nɯ-ku ri ɲɤ-ɣɤme, nɯ-ku ra ɲɤ-phɯt.
tɕendɤre nɯ kɯ-fse ku-rɤʑi pjɤ-ŋu.
/mɤt/ mɤ-kɯ-nɤrʑaʁ, tɕe nɯ kɤndʑɯxtɤɣ χsɯm jo-ɣi-nɯ.
kɤndʑɯxtɤɣ χsɯm jo-ɣi-nɯ tɕe nɯra kɯ "iʑora kɯnɤ, tɯkɯ??? ji-laz ɣɤʑu ɕi maŋe kɯ tu-nɯ-rɤtshɤt-i ra" to-ti-nɯ. (132)
tɕendɤre ri iɕqha stu kɯ-wxti nɯ cho ɯ-pa tɯ-lɤt ni 
ʁnaʁna mɯ-pjɤ-cha-ndʑi qhe, li ndʑi-ku ɲɤ-nɯ-sɯ-phɯt-ndʑi (140 erreur avec le duel)
tɕendɤre stu kɯ-maqhu tɕe nɤki, tɤ-tɕɯ /pɯ/ stu kɯ-xtɕi nɯ, kɤndʑɯxtɤɣ ɯ-ŋgɯ nɯ kɯ tɤɕime ɯ-ɕki:
"wortɕhi ʑo, aʑo χsɯ-ɣjɤn, nɤkinɯ, tu-kɯ-z-rɤtshat-a ra." to-ti ɲɯ-ŋu.
tɕe stu kɯ-maqhu nɯtɕu kɯnɤ mɯ-mɤ-ɲɯ-cha-a qhe tɕendɤre, a-laz a-tɤ-nɯ-rɤmdzɯt ɲɯ-ɬoʁ" to-ti ɲɯ-ŋu.
tɕeri tɤɕime nɯ kɯ "jɤɣ" to-ti, to-nɤla.
tɕendɤre, "tɕhi ʑo tu-fse-a tɕe, nɤkinɯ,
kɯki tɤɕime ɣɯ ɯ-mɲaʁ nɯ kɯ, nɤkinɯ, mɯ-ɲɯ-ʑɣɤsɯmto-a cha-a kɯ" ɲɯ-sɯsɤm tɕe
wuma ʑo chɤ-rɯsɯso.
tɕeri ɯ-βlu ɯ-kɤ-sɯ-tɕɤt pjɤ-me.
tɕendɤre gancui ʑo, nɤkinɯ, ɕɤmɯɣdɯ to-fkur tɕe, kɯ-ɣɤrʁaʁ jo-ɕe.
tɕe nɯ kɯ-ɣɤrʁaʁ jo-ɕe tɕe, ju-ɕe, ju-ɕe ɯkhɯkha tɕe,
kɯ-ɤrqhɯrqhi ʑo ju-ru tɕe qɤjdo ci pjɤ-tu.
tɕe ɕɤmɯɣdɯ lɤt ʑo pjɤ-ŋu ri, 
qɤjdo nɯ to-rɯɕmi, "/ma/ ɕɤmɯɣdɯ ma-tɤ-tɯ-lɤt, ma-tɤ-tɯ-lɤt tɕe 
azo tha nɤ-βzaŋlɤn βze-a ɕti" to-ti ɲɯ-ŋu.
tɕeri, tɕendɤre, nɯnɯ nɤki tɤ-tɕɯ nɯ kɯ, ɕɤmɯɣdɯ pjɤ-mɟa tɕe mɯ-to-lɤt tɕe li ɯ-ʁɤri jo-ɕe.
tɕendɤre toʁde tɕe, khro ʑo jo-ɕe tɕe li, nɤkinɯ,
qaɟy tɯ-ldʑa chondɤre qachɣa ci pjɤ-mto ɲɯ-ŋu. (calque)
tɕe nɯni, nɯni kɯnɤ li nɤkinɯ,  iɕqha nɯ, "ma-kɯ-sat-tɕi tɕetha nɤʑo ɣɯ nɤ-βzaŋlɤn βzu-tɕi ɕti" to-ti.
tɕendɤre tɤ-tɕɯ nɯ kɯ li nɯra ɲɤ-lɤt, nɯni ɲɤ-lɤt, 
tɕendɤre ɯ-fso tɕe tɕendɤre, li nɤkinɯ, 
ɯ-fso tɕe nɯ li /kɤ/ kɤ-ɤnbaʁ pjɤ-ra matɕi 
nɯ ma ɯ-kɤpa pjɤ-me tɕe tɕendɤre
pɤjkhu ɯ-βlu kɤ-sɯ-tɕɤt mɯ-pjɤ-cha tɕe tɕendɤre
qɤjdo nɯ z-ɲɤ-ɕar.
tɕe "aʑo nɤʑo nɤ-sroʁ kɤ-ri-t-a ɕti tɕe,
nɤʑo tu-kɯ-sɯxɕat-a tɕe ŋotɕu ʑo ku-onbaʁ-a ɲɯ-pe tɕe,
tɤɕime kɯ a-mɤ-pɯ́-wɣ-mto-a, mɤ́-wɣ-mto-a kɯɣe" to-ti. (345)
tɕeri qɤjdo nɯ ci chɤ-rɯsɯso tɕe to-ti.
"wo, a-βlu tɤ-tu, tɕendɤre nɤkinɯ, to-ti tɕe nɤkinɯ
ɯʑo ɣɯ ɯ-loʁ ɯ-ŋgɯ nɯtɕu tɤ-ŋgɯm stu kɯ-wxti ʑo to-qɤr tɕe jo-ɣɯt tɕe, tɕendɤre
nɤki ɯ-χcɤl pjɤ-lɤt tɕe pjɤ-qrɯ.
pjɤ-qrɯ tɕe nɯ ɯ-qiɯ, ɯ-qiɯ ɲɤ-sɤβzu tɕe, tɕendɤre (410 sɤβzu sɯβzu)
nɯnɯ tɤ-tɕɯ nɯ, ʁʑɯnɯ nɯ tɤ-ŋgɯm ɯ-ŋgɯ nɯ tɕu ko-rku.
tɕendɤre iɕqha nɯ, tɤ-ŋgɯm nɯnɯ li ko-tʂɯβ tɕe ɯ-sta fsɯfse ʑo to-stu.
tɕe ɯʑo ɯ-taʁ nɯtɕu ko-kɤmdzɯ-ci, qɤjdo nɯ.
tɕendɤre tɤɕime nɯ /jo/ jo-ɣi tɕe, nɤki,
stu kɯ-mɤku khɯɣɲɟɯ nɯtɕu ɲɤ-ru ri mɯ-pjɤ-mto
tɕendɤre nɯ ɯ-qhu nɯra, khɯɣɲɟɯ ra s-chɤ-ru ri mɯ-pjɤ-mto
tɕendɤre /sqap/ sqamnɯz khɯɣɲɟɯ pjɤ-tu tɕe,
sqaptɯɣ nɯnɯ tɕu kɤ-azɣɯt nɯ tɕu tɕe, nɤki 
tɤɕime nɯ kɯ tɤ-tɕɯ nɯ pjɤ-mto tɕe 
tɕe tɤ-tɕɯ nɯ pa-mto tɕe tɕendɤre nɤkinɯ,
"qɤjdo pɯ-sat-nɯ ra" to-ti qɤjdo pjɤ-sɯ-sat.
tɕe iɕqha nɯ, tɤ-ŋgɯm nɯ jo-ɣɯt-nɯ tɕe tɕendɤre pjɤ-sɯ-qrɯ.
tɕendɤre nɯnɯ tɤ-tɕɯ nɯ ɲɤ-nɯɬoʁ pjɤ-ra.
tɕendɤre tɤɕime nɯ kɯ li to-ti tɕe,
"aʑo, nɤʑo nɤki, tɯ-ɣjɤn nɯ-ta-ta ŋu tɕe,
tɕe nɤʑo, nɤkinɯ, nɤʑo tɤ-naχpjɤt je ma
nɯ ma nɤʑɯɣ pjɯ-tɯ-nɯ-sthɯt ɕti" to-ti. (525)
tɕendɤre χsɯ-sŋi to-tsu nɯtɕu tɕe li nɤki tɤ-tɕɯ nɯnɯ cɯβloʁ ɯ-rkɯ nɯtɕu jo-ɣi tɕe,
qaɟy nɯ ɯ-ɕki to-ti tɕe
"aʑo nɤʑo nɯ-ta-lɤt ɕti tɕe,
tham tɕe tu-kɯ-sɯxɕat-a tɕe, ŋotɕu ku-onbaʁ-a kɯ stu ʑo pe ma
tɤɕime kɯ tɕhi a-tɤ-fse-a tɕe mɤ́-wɣ-mto-a" kɯ to-ti ɲɯ-ŋu
tɕe qaɟy chɤ-rɯsɯso tɕe stu kɯ-maqhu tɕe to-ti.
"wo tɤ-tu, tɤ-tu, aʑo, nɤkinɯ, 
nɤʑo, aʑo a-xtu ɯ-ŋgɯ chɯ-ta-rku" to-ti.
tɕe "ku-ta-nɤtsɯ" to-ti.
tɕendɤre qaɟy kɯ kɯki tɤ-tɕɯ nɯ ɯ-xtu ɯ-ŋgɯ chɤ-rku, chɤ-mqlaʁ 
tɕendɤre tɯ-ci ɯ-qa ʑo mɤɕtʂa pjɤ-ɕe.
pjɤ-ndʑaʁ tɕe pjɤ-ɕe.
tɕendɤre tɤɕime nɯ kɯ stu kɯ-maqhu ɣɯ, nɤki, khɯɣɲɟɯ nɯ sqamnɯz nɯtɕu tɕe, 
nɯtɕu tɕendɤre pjɤ-mto.
tɕendɤre nɤki li iɕqha ɯ-ʁjoʁ nɯra nɯ-ɕki to-ti tɕe, nɤkinɯ
qaɟy jɤ-sɯ-ɣɯt tɕe, tɕendɤre pjɤ-sɯ-ntɕha.
tɕendɤre tɤ-tɕɯ nɯ ɲɤ-nɯɬoʁ tɕe,
tɤɕime nɯ kɯ "aʑo tɕe ʁnɯ-ɣjɤn nɯ-ta-lɤt ŋu tɕe nɤʑo /tɤ/ nɤ-ku tɤ-nnɯ-stu ma" to-ti ɲɯ-ŋu. (640)
"nɤ-ku tɯ-nɯ-ɣɤme" to-ti ɲɯ-ŋu.
tɕe stu kɯ-maqhu tɯ-sŋi tɕendɤre,
tɕendɤre tɤ-tɕɯ nɯ kɯ qachɣa ɯ-βra z-ɲɤ-ɕar
tɕendɤre /aʑo/, nɤʑo nɤ-sroʁ kɤ-ri-t-a ɕti tɕe,
tham nɤʑo kɯ ŋotɕu ku-onbaʁ-a ʑo pe tu-kɯ-sɯxɕat-a ma,
tɕe tɤɕime kɯ tɕhi ʑo tu-fse-a tɕe mɤ́-wɣ-mto-a kɯma" to-ti.
tɕeri qachɣa nɯ chɤ-rɯsɯso nɤ chɤ-rɯsɯso tɕe tɕendɤre, nɤki,
tɤ-tɕɯ nɯ to-ndo tɕe iɕqha nɯ, nɤki,
tɕhɯmɲɯɣ ɯ-rkɯ chɯz jo-tsɯm.
tɕendɤre qachɣa nɯnɯ, nɤki, nɯ tɕhɯmɲɯɣ ɯ-ŋgɯ nɯ tɕu pjɤ-ɕe.
tɕendɤre nɤkinɯ tɤ-nɯ-ɬoʁ ʑo tɕe nɤkinɯ, (720)
tɯ-ndʐi ɯ-kɯ-ntsɣe ci ,kɯ-rɤtsɣe ci /ɲɤkɤ/ ɲɤ-ʑɣɤsɤpa.
tɕendɤre tɤ-tɕɯ nɯnɯ li ɯ-rcɯ-rca tɯ-ci ɯ-ŋgɯ pjɤ-ɕe tɕe,
nɯ ɕɯmɯma ʑo nɤkinɯ, iɕqha rɟɤmtshu ɯ-ŋgɯ kɯ-rɤʑi qala ci ɲɤ-ʑɣɤsɤpa.
tɕendɤre iɕqha kɯ-rɤtsɣe nɯ kɯ, iɕqha kɤntɕhaʁ ɯ-ŋgɯ jo-ɕe tɕe, nɤkinɯ,
kɤntɕhaʁ jo-ɕe tɕe tɕendɤre nɯnɯ qala nɯnɯ ɲɤ-nɤɕthɯɕthɯz.
tɕendɤre tɯrme nɯra jo-ɣi-nɯ tɕe, 
wuma ʑo iɕqha qala nɯ pjɤ-nɤmpɕɤr-nɯ tɕe 
tɤɕime nɯ kɯnɤ tɤrca jo-ɣi.
tɕendɤre kɯki iɕqha qalapɯ nɯnɯ wuma ʑo pjɤ-nɯrga.
tɕe pjɤ-nɯrga tɕe tɕendɤre to-nɯ-χtɯ.
tɕe to-nɯ-χtɯ tɕe nɤkinɯ iɕqha tɯtsɣe ɯ-kɯ-βzu nɯ kɯ kɯki qalapɯ nɯnɯ tɤɕime ɯ-ɕki ɲɤ-kho.
tɕendɤre mɤsɤrɯrju, nɯ ɕɯŋgɯ tɕe mɤsɤrɯrju to-ti tɕe, nɤkinɯ iɕqha nɯ,
tɤɕime nɯ khɯɣɲɟɯ ɯ-rkɯ nɯtɕu thɯ-ari tɕe, 
ɯ-ʁɤri nɯtɕu thɯ-ari ʑo tɕe tɕe,
nɤʑo, nɤkinɯ, ɯ-kɤrme tɤ-pjɤz ɯ-ŋgɯ, nɯtɕu, ɯ-sɲa ɯ-ŋgɯ a-tɤ-tɯ-ɕe" to-ti ɲɯ-ŋu
"ɯ-sɲa ɯ-ŋgɯ nɯtɕu a-tɤ-tɯ-ɕe" to-ti tɕe tɕendɤre
tɤɕime nɯnɯ kɤntɕhaʁ jo-nɯɣi tɕe tɕendɤre
khɯɣɲɟɯ ɯ-ʁɤri nɯtɕu chɤ-ɕe tɕe,
tɕe nɯ khɯɣɲɟɯ nɯ tɕu li, khɯɣɲɟɯ tɯ-rdoʁ tɯ-rdoʁ  li pjɤ-nɤrɯra matɕi,
nɯtɕu chɯ-nɤrɯra ntsɯ pjɤ-ra
tɕe iɕqha li tɤ-tɕɯ nɯ ɲɯ-ɕar pjɤ-ŋu.
tɕeri, nɤkinɯ, sqamnɯz ɯ-ɕki kɤ-azɣɯt kɯnɤ, 
tɕe tɤ-tɕɯ nɯ mɯ-pjɤ-mto.
tɕe to-sɤmbrɯ tɕe khɯɣɲɟɯ ra ɕlaʁ ʑo chɤ-nɯ-pa.
tɕe tha-nɯ-pa, tɕe nɯ-nɤqharu ʑo tɕe, tɕendɤre, nɤki, iɕqha nɯ,
nɯtɕu tɕe tɕendɤre ɯʑo ɯ-kɤrme ɯ-ŋgɯ nɯtɕu qala ɯ-pɯ cho to-kɤmɯrpu-ndʑi-ci.
tɕendɤre nɯ ɕɯmɯma ʑo qala nɯ ko-ndo tɕe, ɯ-thoʁ tɕe ɕlaʁ ʑo pjɤ-βde.
tɕendɤre to-ɣɤɕqali ʑo tɕe
"jɤ-ɕe, maka kɯ-ɤrqhɯ-rqhi ʑo jɤ-ɕe" nɯra to-ti,
tɕe qala nɯ kɯ, iɕqha nɯ, nɯ ɕɯmɯma ʑo, nɤkinɯ iɕqha, tɯtsɣe ɯ-kɯ-βzu nɯ z-ɲɤ-ɕar tɕe tɕendɤre,
ʑɤni stɤrɟɯɣ nɤ stɤrɟɯɣ ʑo jo-ɕe-ndʑi tɕe,
iɕqha tɕhɯmɲɯɣ ɯ-rkɯ nɯtɕu jo-ɕe-ndʑi tɕe,
ɕlaʁ ʑo tɯ-ci ɯ-ŋgɯ putong ʑo pjɤ-mtsaʁ-ndʑi tɕe,
tɕe nɯ tɯ-ci ɯ-ŋgɯ pjɤ-ɕe-ndʑi tɕe,
tɕendɤre iɕqha qachɣa cho nɤkinɯ ɲɤ-ʑɣɤsɤβzu-ndʑi.
tɕe nɯ ɕɯŋgɯ pɯ-kɯ-nɯ-ŋɯ-ŋu nɯ kɯ-fse ɲɤ-ʑɣɤsɤβzu-ndʑi.
tɕendɤre iɕqha nɯ, nɤkinɯ, iɕqha tɤ-tɕɯ nɯnɯ kɯ qachɣa ɯ-ɕki "pɯ-tɯ-χɕu" to-ti tɕe,
/qala nɯ  ɯ-ɕki "pɯ-tɯ-χɕu" to-ti tɕe, tɕendɤre/
iɕqha tɤɕime ɯ-rɟɤlsa nɯtɕu jo-sɤtɕitʂi ʑo jo-ɣi.
tɕendɤre, nɤki tɤɕime nɯ kɯ nɯnɯ tɕu ʑaʑa ʑo pjɤ-kɤz-nɤjo-ci ɕti tɕe tɕendɤre,
nɤkinɯ, stɯnmɯ kɯ-ɣɤʁzɯʁzɤβ ʑo to-βzu-ndʑi tɕe tɕendɤre,
iɕqha tɤ-tɕɯ nɯnɯ, tɤ-tɕɯ stu kɯ-xtɕi nɯ tham tɕe rɟɤlpu lo-ndo.
tɕe nɯ ɯ-χpi nɯ pjɤ-jɤɣ.


