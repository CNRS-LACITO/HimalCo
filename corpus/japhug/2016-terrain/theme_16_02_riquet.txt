kɯɕɯŋgɯ kɯɕɯŋgɯ tɕe, rɟɤlpu ci pjɤ-tu tɕe, ɯ-βdaʁmu ɣɯ ɯ-rɟit to-tu,
ɯ-rɟit rcanɯ, chɯ-tɯ-sci tɕe ɯ-ʁzɯɣ ɯ-tɯ-sɤjloʁ kɯ koŋla tɯrme nɯ mɯ-pjɤ-fse ma ɯ-mtɕhi nɯ kɯ-ɤjɤr, ɯ-ɕɣa nɯ nɯ-kɯ-nɯ-ɴɢɤt, ɯ-mɲaʁ nɯ kɯ-ɤɕqɤjɤr, ɯ-rna ɯ-ŋgɯ tɤ-rme tɤ-kɯ-ɬoʁ, ɯ-mɤlɤjaʁ kɯ-ɤjʁu, mɤ-kɯ-ɤfsɯja ci pjɤ-tu.
ɯ-ku ɯ-taʁ zɯ ɯ-mtɯ ci pjɤ-tu tɕe núndʐa tɤpɤtso ɯ-mtɯ kɯ-tu to-sɤrmi-nɯ.
ɯ-mu nɯ kɯ ju-ru tɕe "a-tɕɯ nɯsthɯci kɯ-sɤjloʁ ci tɤ-sɯsci-t-a, a-scawa" nɯra to-ti ri,
nɯ jamar tɕe tɯmɯ kɤrŋi nɯtɕu fsraŋma ci rgɤnmɯ ɯ-ʁzɯɣ thɯ-kɯ-ɣɯɕɯ kɯ-fse ci pjɤ-ɣi tɕe "a-tɤɕime, tɯ-nɯzdɯɣ mɤ-ra ma nɤ-rɟit nɯ ɯ-ʁzɯɣ mɯ́j-βdi ri, ɯ-sɯm kɯ-sna, kɯ-ɕqraʁ ci ɲɯ-ŋu." to-ti tɕe khɤndɯn ci ɲɤ-ndɯn.
"kɯki khɤndɯn ki nɯ-ndɯn-a tɕe nɤ-tɕɯ thɯ-wxti tɕe tɕheme a-pɯ-nɯrge tɕe tɕhi jamar nɯrge ɣɯ ɯ-fsu nɯ, tɕheme nɯ jamar ci tu-sɯɕqraʁ ɕti" to-ti ɲɯ-ŋu.
fsraŋma nɯ ɯ-ti ta-sthɯt tɕe to-ɕqhlɤt tɕe tɤ-mu nɯ ɯ-sɯm kɯ-xtɕɯ-xtɕi ɲɤ-βdi matɕi ɯ-tɕɯ nɯ pjɤ-sɤjloʁ ri ɯ-rɯz kɯ-tu ci pjɤ-ŋu.
tɤpɤtso ɯ-mtɯ kɯ-tu nɯ sɤ-xtɕɯ-xtɕi ʑo tɯ-rɯɕmi to-ʑa, ɯ-rju ri pjɤ-dɤn, ɯ-skɤt ri pjɤ-mpɕɤr, tɯrme kɯ ɯ-ʁzɯɣ a-mɤ-pɯ-mto-nɯ, ɯ-skɤt  a-pɯ-mtshɤm-nɯ tɕe wuma ʑo pjɤ-nɯrga-nɯ.
==========================
ɕnɤcɤ-xpa to-tsu tɕe, kɯmaʁ rɟɤlkhɤβ ɣɯ nɯ-βdaʁmu ci ɣɯ ɯ-me tɤrka ci to-sci-ndʑi tɕe,
tɤ-pi nɯnɯ chɯ-tɯ-sci tɕe tɯmɯ kɤrŋi ʑo ɯ-me kɯ-fse pjɤ-mpɕɤr tɕe βdaʁmu nɯ ɯ-sɯm ɯ-tɯ-scit pjɤ-saχaʁ ri, 
nɯ ɕɯŋgɯ tɤpɤtso ɯ-mtɯ kɯ-tu ɯ-sɤ-sci nɯtɕu pɯ-kɯ-ɣe fsraŋma nɯ li jo-ɣi tɕe "a-tɤɕime, nɤ-sɯm ɯ-tɯ-scit a-mɤ-pɯ-tɕhom ra ma, nɤ-me kɯ-wxti nɯ wuma ɲɯ-mpɕɤr ri, mucin ʑo mɯ́j-ɕqraʁ, ɯʑo ɯ-tɯ-mpɕɤr ɯ-fsu jamar ci ɲɯ-khe ɕti" to-ti tɕe,
βdaʁmu nɯ kɯ wuma ɲɤ-nɯzdɯɣ jamar tɕe li ɯ-ʁi nɯ chɤ-sci tɕe,
ɯ-ʁi nɯnɯ ɯ-tɯ-sɤjloʁ pjɤ-saχaʁ tɕe "a-scawa, a-me nɯni tɯ-rdoʁ nɯnɯ kɯ-khe ci, ci nɯnɯ kɯ-sɤjloʁ ci to-tu" to-ti ri,
fsraŋma nɯ kɯ "a-tɤɕime, tɯ-nɯzdɯɣ mɤ-ra ma, nɤ-me kɯ-maqhu thɯ-kɯ-sci ki ɲɯ-sɤjloʁ ri, ɯʑo ɯ-tɯ-sɤjloʁ ɯ-fsu jamar ci ɲɯ-ɕqraʁ ɕti" to-ti tɕe thɯ-wxti tɕe ɯ-tɯ-ɕqraʁ kɯ tɯrme ra kɯ nɯsthɯci kɯ-sɤjloʁ kɯ-ŋu nɯ mɤ-sɯχsɤl-nɯ" nɯra to-ti.
βdaʁmu nɯ kɯ "wortɕhi wojɤr a-me stu kɯ-wxti nɯ kɤ-ɣɤɕqraʁ ɯ-kowa ɯβrɤ-tu?" to-ti ri,
fsraŋma nɯ kɯ "nɯ a-kɤpa maŋe ri, khɤndɯn ci pjɯ-ndɯn-a tɕe nɯnɯ thɯ-wxti tɕe tɤ-tɕɯ a-pɯ-nɯrge tɕe ɯʑo kɯ tɕhi jamar nɯrge nɯ tɤ-tɕɯ nɯnɯ tɕhi jamar tu-ɣɤmpɕɤr cha" to-ti.
===============================
tɤɕime ʁnɯz chɯ-wxti-ndʑi ɯ-jɯja nɤ, ci nɯ tɯ-tu-mpɕɤr ɲɯ-ɲɯ-khe ʑo pjɤ-ŋu, ci nɯnɯ ɲɯ-ɲɯ-sɤjloʁ tu-tu-ɕqraʁ ʑo pjɤ-ŋu.
tɯrme ra kɯ tú-wɣ-fstɤt-ndʑi tɕe "tɤ-pi nɯ kɯ-fse kɯ-mpɕɤr me, ta-ʁi nɯ kɯ-fse kɯ-ɕqraʁ me" nɯra ntsɯ tu-ti-nɯ pjɤ-ŋu ri, li ɲɯ́-wɣ-nɤre-ndʑi tɕe "tɤ-pi nɯ kɯ-fse kɯ-khe me, ta-ʁi nɯ kɯ-fse kɯ-sɤjloʁ me" tu-ti-nɯ pjɤ-ŋu.
tɤ-pi nɯ pjɤ-khe lxɯlxi ʑo tɕe ɯ-ɕki tu-kɯ-ɕɯmthu tɕe, nɯ maʁ nɤ mucin mɯ-tu-ti, nɯ maʁ nɤ ta-tɯt tɕe tɤkhe ɯ-skɤt ntsɯ tu-βze pjɤ-ŋu.
nɯ ɯ-tɤjɯ tɕe li kɯ-rɯkɯmaʁ ci pjɤ-ŋu tɕe, 
khɯtsa thɯ-tha-rɤwum nɤ nɯ maʁ nɤ pjɯ-nɯ-ɕlɯɣ nɯ maʁ nɤ ku-sɯrpe tɕe tɯ-rdoʁ ntsɯ pjɯ-nɯ-qri pjɤ-ŋu, 
tʂha kɯ-ka-tshi nɤ khɯtsa ɯ-qiɯ nɯ ɯ-ŋga ɯ-taʁ pjɯ-nɯ-lwoʁ ntsɯ pjɤ-ŋu.
tɤ-pi nɯ dɯxpa ma pjɤ-mpɕɤr ri, tɯrme ra nɯ-rca ɲɯ-nɤʁaʁ tɕe, 
tɤ-tɕɯ ra jɤ-ɣe-nɯ tɕe kɯ-mɤku tɤ-pi ɯ-ɕki ju-ru-nɯ ju-ɕe-nɯ pjɤ-ŋu,
tɕe ʑɯrɯʑɤri tɕe ta-ʁi nɯ ɯ-ɕki ntsɯ kɯ-nɤrɤɟaʁ ju-ɣi-nɯ tɕe nɯ kɯ lu-nɯrga-nɯ pjɤ-ŋu. 
\c 更喜欢她
βdaʁmu nɯ tɯrme kɯ-frtɤn, kɯ-ldɯm ci pjɤ-ŋu ri, tshɯrɟɯn ʑo mɯ-ɲɯ-znɤɕqe tɕe ɯ-me kɯ-wxti ɯ-ɕki "nɤ-tɯ-khe, nɤ-tɯ-rɯkɯmaʁ" ntsɯ tu-ti tɕe tu-nɤmqe pjɤ-ŋu.
tɤ-pi nɯ pjɤ-khe ri, nɯra jamar pjɤ-sɯχsɤl tɕe "a-ʁi ɣɯ ɯ-tɤɕqraʁ nɯ ɯ-qiɯ jamar aʑɯɣ ɲɯ-khɤm a-pɯ-khɯ nɤ, aʑo kɯnɤ a-tɤmpɕɤr nɯ li a-ʁi ɣɯ ɲɯ-kham-a jɤɣ wo" ɲɯ-sɯsɤm pjɤ-ŋu.
=======================
tɯ-sŋi tɕe, tɤ-pi nɯ sɯŋgɯ chiz ɯʑostɯsti kɯ-nɤŋkɯŋke jo-ɕe tɕe, "a-scawa, a-tɯ-khe nɯ" ɲɯ-sɯsɤm tɕe chɯ-nɯzdɯɣ ɯkhɯkha tɕe tu-nɤŋkɯŋke pjɤ-ŋu.
nɯ jamar tɕe, tɤ-tɕɯ kɯ-mbɤr, ɯ-ʁzɯɣ kɯ-sɤjloʁ ci jo-ɣi. ɯ-tɯ-sɤjloʁ kɯ ɯ-mtɕhi nɯ kɯ-ɤjɤr, ɯ-ɕɣa nɯ nɯ-kɯ-nɯ-ɴɢɤt, ɯ-mɲaʁ nɯ kɯ-ɤɕqɤjɤr, ɯ-rna ɯ-ŋgɯ tɤ-rme tɤ-kɯ-ɬoʁ rsoŋrsoŋ ci pjɤ-ŋu ri, ɯ-ŋga kɯ-pɯ-pe ʑo pjɤ-k-ɤ<nɯ>sɯ-ŋga-ci.
nɯnɯ tɤ-tɕɯ nɯnɯ iɕqha tɤpɤtso ɯ-mtɯ kɯ-tu nɯ pjɤ-ŋu.
kɯ-rɤrɤt ra kɯ tɤɕime tɤ-pi nɯ ɣɯ ɯ-χpi kɯ-dɯ-dɤn tu-rɤt-nɯ pjɤ-ŋgrɤl tɕe, ɯ-mtɯ kɯ-tu nɯ kɯ ɯ-χpi nɯ tɯ-rdoʁ kɤ-mto pjɤ-rɲo tɕe tɤ-pi nɯ nɯɕɯmɯma pjɤ-nɯrga tɕe "z-ɲɯ-ɕar-a ra" ɲɤ-sɯso tɕe,
ɯrkoz ʑo ɯ-wa ɣɯ ɯ-rɟɤlkhɤβ ɲɤ-βde tɕe tɤ-pi ɯ-kɯ-rtoʁ jo-ɣi pjɤ-ŋu tɕe sɯŋgɯ nɯtɕu ɲɤ-k-ɤtɯɣ-ndʑi-ci pjɤ-ŋu.
tɤ-pi nɯ stɯsti ku-kɯ-rɤʑi nɯ pjɤ-mto tɕe wuma ʑo ɲɤ-rga tɕe wuma ʑo to-zɣɤʁre tɕe ɯ-ɕki ɣɯ-pjɤ-rɯkhɤcɤl.
"a-tɤɕime, ki pɯ-fse, ki pɯ-raŋ, tʂu nɯsthɯci kɯ-zɯ-zri ʑo nɤ-kɯ-rtoʁ jɤ-ɣe-a tɕe pɯ-ta-mto tɕe wuma ʑo ɲɯ-rga-a ma nɤʑo tɯmɯ kɤrŋi ɯ-me kɯ-fse ɲɯ-tɯ-mpɕɤr" nɯra to-ti ri,
tɕheme nɯ kɯ tɤ-tɕɯ ɣɯ ɯ-lɤn maka mɯ-to-βzu tɕe ɯ-sɯmɯzdɯɣ kɯ-tu ʑo pjɤ-fse tɕe,
"a-tɤɕime, aʑo mɯ́j-tso-a ma, nɤʑo kɯsthɯci ʑo ɲɯ-tɯ-mpɕɤr ɕti tɕe, tɕhindʐa nɯsthɯci ɲɯ-tɯ-nɯsɯmɯzdɯɣ ma, 
tɕheme kɯ-dɯ-dɤn ʑo pɯ-mto-t-a ri, nɤʑo kɯ-fse kɯ-mpɕɤr nɯ maka ʑo mɯ-pɯ-mto-t-a." to-ti ri,
========
tɤ-pi nɯ kɯ "wo khatʂu, nɯsthɯci tu-kɯ-fstat-a mɤ-ra wo!" to-ti ma nɯ ma mu mɯ-to-rɯɕmi.
"tɤmpɕɤr kɯ-fse ɯ-rtsawa kɯ-wxti me, a-pɯ-kɯ-mpɕɤr tɕe tɯ-kɤ-sɯso thamtɕɤt fse ɕti." to-ti.
"aʑo nɯsthɯci ɲɯ-mpɕar-a sɤznɤ nɤʑo kɯ-fse kɯ-sɤjloʁ cho kɯ-ɕqraʁ a-pɯ-ŋu-a kɯ ɲɯ-mna." to-ti.
"a-tɤɕime, tɯrme kɯ-ɕqraʁ nɯ kɯ "a-tɯ-ɕqraʁ mɯ́j-rtaʁ" ntsɯ ɲɯ-sɯsɤm ɲɯ-ŋu, tɕe "nɯ kɯ-fse ɲɯ-tɯ-sɯsɤm a-pɯ-ŋu tɕe, nɯsthɯci ɲɯ-tɯ-khe ɲɯ-maʁ" to-ti ɲɯ-ŋu.
"nɯra mɤxsi ri, aʑo khe-a nɯ kɯ-tɯ-taʁ ʑo ɲɯ-ɕti tɕe 
a-tɯ-khe nɯ ntsɯ ɲɯ-nɯzdɯɣ-a ŋu" to-ti ɲɯ-ŋu.
"nɤ-sɯmɯzdɯɣ nɯ ma a-pɯ-me, tɯ-nɯzdɯɣ mɤ-ra ma, nɤʑo kɤ-nɯsɯmɯzdɯɣ mɤ-kɯ-ra tu-sɤβze-a cha-a" to-ti.
"tɕhi tu-tɯ-ste tɕe tɯ-cha?" to-ti.
"aʑo tɤ-sci-a tɕe, nɯ pɯ-fse, nɯ pɯ-raŋ tɕe fsraŋma nɯ kɯ "tɕheme tɕhi jamar nɯrge-a nɯ, nɯ jamar ki tu-ɣɤɕqraʁ-a cha-a" tɤ-kɤ-tɯt ɕti,
a-kɤ-nɯrga nɯ, nɤʑo tɯ-ŋu tɕe, a-rʑaβ a-pɯ-tɯ-ŋu nɤ tu-ta-ɣɤɕqraʁ jɤɣ" to-ti.
tɤ-pi nɯ kɯ tɯ-ŋka ci nɤ kɤ-ti mɯ-pjɤ-nɤz.
tɕe "daltsɯtsa pjɯ-tɯ-rɯsɯso jɤɣ tɕe nɯɕɯmɯma "jɤɣ mɤ-jɤɣ" tu-tɯ-ti mɤ-ra ma tɯ-xpa ɯ-qhu li nɤ-kɯ-rtoʁ ɣi-a tɕe nɯtɕu tɕe tu-tɯ-ʑɣɤsɯɕqraʁ tɯ-cha mɤ-tɯ-cha nɯ nɤʑo tɯ-mdzɯt." nɯra to-ti.
================================================
tɤ-pi tɤɕime nɯ tɕhi kɯ-fse kɤ-ʑɣɤsɯɕqraʁ nɯ pjɤ-rɯsɯso ma tɤ-tɕɯ kɯ-sɤjloʁ cho kɤ-mɤrʑaβ kɯ-ra nɯra mɯ-to-nɯkon tɕe "fsaqhe ʑaʑa mɤ-zɣɯt ɕti tɕe ɲɯ-ɤtsɯtsu" ɲɤ-sɯso tɕe to-nɤla.
ʑɯrɯʑɤri tɕe, ɯ-sɯmpa tɕu kɯ-sɤmtshɤr ci to-tu tɕe "aj tɕhi tu-fse-a ku-nnɯ-ŋu kɯ" ɲɤ-sɯso.
ʁlɤwɯr ʑo tɕe, ɯ-skɤt li to-mpɕɤr, ɯ-rju li to-dɤn, tɕe nɯ ma mɯ-ɲɤ-rɯkɯmaʁ. tɤtɕɯ ɯ-mtɯ kɯ-tu nɯ ɯ-ɕki tɯ-rɯkhɤcɤl to-ʑa qhe ɯʑo sɤz kɯ-ɕqraʁ ɲɤ-k-ɤpa-ci tɕe tɤ-tɕɯ nɯ kɯ "ɯ-tɯ-sɯɕqraʁ ɯβrɤ-tɤ-ɣɤtɕhom-a ma" ɲɤ-sɯso.
tɕendɤre ɲɤ-nɯ-ɴɢɤt-ndʑi tɕe tɤ-pi nɯ rɟɤlsa jo-nɯɕe.
rɟɤlsa ɯ-ŋgɯ rɟɤlpu βdaʁmu loβ, rɟɤβlun loβ, kɯ-βʁa ra kɯ nɯnɯra pa-mto-nɯ tɕe "tɕhi tɤ-fse kɯ ʁlɤwɯr ʑo nɯsthɯci kɯ-ɕqraʁ ɲɤ-k-ɤpa-ci?" ɲɤ-sɯso-nɯ tɕe ɲɤ-nɤmtshɤr-nɯ ma nɯɕɯmɯma ʑo tɤre tɤɟaʁ kɤ-βzu ra to-spa, kɤ-rɤtʂɯβ kɤ-rɤrɤt nɯra to-mkhɤz. 
tɯrme ra kɤsɯfse wuma ʑo ɲɤ-rga-nɯ ri, ɯ-ʁi nɯ ɯ-sɯm wuma to-ʁnɤt ma nɯ ɕɯŋgɯ ɯʑo kɯ pjɤ-ɕqraʁ tɕe, tham tɕe ɯ-pi ɯʑo fsɯfse to-ɕqraʁ. tɯtɯrca ku-rɤʑi-ndʑi tɕe, ta-ʁi nɯ ɣzɯdo ʑo pjɤ-fse pjɤ-sɤjloʁ tɕe tɤ-tɕɯ ra cho nɯ-nɤʁaʁ-nɯ tɕe ɯ-ɕki kɯ-rɯɕmi kɯ-ɣi ɲɤ-me tɕe ɯ-pi ɯ-ɕki ntsɯ ju-ɕe-nɯ pjɤ-ŋu.
tɤ-pi nɯ ɯ-tɯ-ɕqraʁ kɯ tɯ-ta-tɯt nɯra rɟɤlpu nɯ kɯ "ɲɯ-ɣɤŋgi" ntsɯ ɲɯ-sɯsɤm pjɤ-ŋu tɕe, tɕe rɟɤlkhɤβ ɯ-ndʐa thaʁ kɤ-tɕhot kɯ-ra nɯra tɕe tɤ-pi ɯ-ɕki "tɕhi tu-pe-a kɯ ɲɯ-pe" ntsɯ tu-ti tɕe tu-sɯχpjɤt pjɤ-ŋu.
nɯ ɯ-tɤjɯ tɕe, rɟɤβlun ra cho tɤ-rɤkrɤz-nɯ tɕe, tɤ-pi ɯ-ɕki "ji-rca kɯ-rɤkrɤz jɤ-ɣi ra" ntsɯ tu-ti pjɤ-ŋu.
tɤɕime tɤ-kɯ-ɕqraʁ nɯ ɲɤ-k-ɤfɕɤra-ci tɕe, kɯmaʁ rɟɤlpu ra ɣɯ nɯ-tɕɯ ɕɯŋarɯra ʑo ɯ-kɯ-thu ju-ɣi-nɯ tɕe "ɯ-mɤ-ɲɯ́-wɣ-nɯrga-a" ntsɯ ɲɯ-sɯso-nɯ pjɤ-ŋu ri,
tɤ-pi nɯ kɯ nɯ-tɯ-ɕqraʁ mɯ-pjɤ-nɤrtaʁ tɕe, nɯ-rju nɯra ɲɯ-sɤŋo pjɤ-ŋu ri, kɤ-mɤrʑaβ mɯ-tu-nɤle pjɤ-ŋu.
tɯ-sŋi tɕe, kɯmaʁ rɟɤlpu ɯ-tɕɯ kɯ-ɕqraʁ, kɯ-mɤɕi, kɯ-ŋgro ci ɯ-kɯ-thu jo-ɣi tɕe sɤz-mɤrʑaβ nɯ ɕaŋtaʁ kɯ-pe kɯ-me ʑo pjɤ-fse.
tɤ-wa rɟɤlpu nɯ kɯ "nɤ-sɤz-mɤrʑaβ nɯ nɤʑo tɯ-rɤmdzɯt ri, ki tɤ-tɕɯ ki kɤ-ɕqraʁ ri ɲɯ-ɕqraʁ, kɤ-mɤɕi ri ɲɯ-mɤɕi, kɤ-ɣɤχsrɯ ri ɲɯ-ɣɤχsrɯ, koŋla pɯ-nɯ-rɯsɯso je" to-ti.
tɤ-kɯ-ɕqraʁ tɕe thaʁ kɤ-tɕhot kɯnɤ mɯ-pjɤ-k-ɤpɤmbat-ci, 
tɕe "a-wa, mɤʑɯ pjɯ-rɯsɯso-a ra tɕe pɤjkhu toʁde tu-kɯ-sɯxtsu-a ɯ́-jɤɣ" to-ti tɕe
rɟɤlpu nɯ kɯ "jɤɣ, kɯ-mbɣom me" to-ti tɕe,
tɕe tɤ-pi nɯ pjɤ-rɯsɯso nɤ pjɤ-rɯsɯso tɕe 'nɯ ɯ-ɕki "ɣa" tu-ti-a ɕi, ma-tɤ-ti-a kɯ" ɲɯ-sɯsɤm pjɤ-ŋu tɕe tɕe ɯ-βlu mɯ-pjɤ-sɯtɕɤt.
tɕe sɤtɕha kɯ-ɤrɯfsɤlko, tɯrme kɯ-me nɯtɕu, sɯŋgɯ zɯ kɯ-nɤŋkɯŋke jo-ɕe tɕe 
tɯ-xpa ɕɯŋgɯ tɕe tɤtɕɯ ɯ-mtɯ kɯ-tu nɯ cho nɯ-atɯɣ-ndʑi nɯtɕu jo-ɕe.
