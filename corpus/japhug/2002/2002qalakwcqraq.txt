tɕe, qala nɯ wuma ʑo kɯ-ɕqraʁ kɤ-sɯpa pjɤ-ŋu tɕe,
pjɤ-ɕqraʁ tɕɤn, tɕeri nɤki kɯrtsɤɣ ci pjɤ-tu tɕe,
tɯ-rme ra ɣɯ nɯ-fsapaʁ nɯ chɯ-ndze,
chɯ-ndze, nɯŋa mbala nɯ chɯ-ndze, paʁ nɯ chɯ-ndze,
qaʑo-tshɤt nɯ chɯ-ndze pjɤ-ŋu,
tu-nɯsman-a ɲɯ-ra to-ʁjit,
kɯnɤ chɯ́-wɣ-ndza pjɤ-ɕti tɕɤn,
tɯ-xsoz tɕe, nɤki βɣapa tɤ-jpɣom taʁ zɯ,
pjɤ-nɯkhɤlɤmdzɯmdzɯ, tɕe pjɤ-nɯkhɤlɤmdzɯmdzɯ tɕɤn,
"tu-ndze-a" ɲɤ-sɯso tɕe, ɯ-ɕki ɕe pjɤ-ŋu,
"tɕhi ku-tɯ-nɤme" to-ti, "a-ʁi qala nɯtɕu tɕhi ku-tɯ-nɤme" to-ti ri,
"a-xtu ɲɯ-mŋɤm tɕe, kɯtɕu ku-rɤɣrɯ-a ɕti wo" to-ti
"tɯ-xtu tɤ-mŋɤm tɕe, a-pi kɯ-rtsɤɣ, kuku tɕu ki tu-kɯ-fse tɕe wuma ʑo ɲɯ-phɤn." to-ti.
χsɯ-sŋi χsɤ-rʑaʁ ku-kɯ-rɤʑi tɕe,
rcanɯ tɕe nɤki tɯ-mphɯz chɯ́-wɣ-nɤstɤr ʑo tɕe
tɯ-xtu tu-mna ɕti" to-ti.
"wo, aʑo kɯnɤ a-xtu ɯ-tɯ-mŋɤm ɲɯ-sɤre ʑo tɕe,
kɯnɤ nɯ tu-sti-a tɕe, a-tɤ-mna ɲɯ-ntshi" to-ti
"wo ɲɯ-pe, kɯtɕu kɤ-rɤʑi tɕɤn, aʑo a-sta ʑo kɤ-rɤʑi"
χsɯ-sŋi χsɤ-rʑaʁ ʑo tɤ-tsu tɕe,
nɤ-mphɯz a-thɯ-tɯ-nɤstɤr ʑo tɕe, nɤ-xtu tu-mna ɕti" to-ti.
nɤkinɯ kɯrtsɤɣ nɯ kɯ "a! ɯnɯ ɲɯ-pe" to-ti tɕe,
"aʑo ju-ɕe-a ɕti" to-ti tɕe, nɤki,
ɯ-pa tɤ-jpɣom ɯ-taʁ nɯ tɕu,
χsɯ-sŋi χsɤ-rʑaʁ ʑo pjɤ-rɤʑi,
"maka a-mɤ-nɯ-tɯ-mɯnmu ma mɤ-phɤn" to-ti tɕe,
"ɣa" to-ti tɕe nɯtɕu pjɤ-rɤʑi tɕɤn,
χsɯ-sni χsɤ-rʑaʁ to-tsu tɕe, tɕendɤre wuma ʑo pjɤ-mɯɕtaʁ ri,
mɤ-ɕtʂa ɲo-nɤɕqa, tɕe χsɯ-sŋi χsɤ-rʑaʁ to-tsu,
ɯ-mphɯz cho-nɯstɤr ʑo, tɕe pjɯ-pjɯ-kɯ-tɯɣ ʑo nɯ pjɤ-nɯ-phɯt.
ɯ-stu nɯ ɯ-ndʐi ɲo-me,
"qala kɯ pjɤ́́-wɣ-nɯβlu-a tɕe, ɲɯ-ɕar-a ɲɯ-ntshi" to-ʁjit
"maka rtsot tu-βze-a ɲɯ-ntshi" to-ʁjit.
tɕendɤre, qala z-ɲɤ-ɕar tɕe, nɯ-atɯɣ tɕɤn,
"nɯ ra pɯ-fse tɕe, tɕhi tu-tɯ-ste ŋu ma mɤ-jɤɣ" to-ti
"wo! a-pi kɯrtsɤɣ kɤthɯɣ nɤ ndɤre mɤ-ʁdɯɣ ma aʑo tɤ-nɯsman-a jɤɣ" to-ti.
"kɤ-nɯsmɤn tɕe tɕhi tu-tɯ-ste ŋu" to-ti,
ɲo-βzu tɕe nɯnɯ tʂɤsɤɴɢat tɕu a-jɤ-tɯ-ɣi" tɕɤn
nɤkinɯ "a-wɯ ra nɯ-ɕki tɕu, jlɤkrɯ ci a-nɯ-tɯ-rŋɤm,
a-nɯ-tɯ... a-nɯ-tɯ-rŋɤm, hɤjtsu tɯ-khɯtsa a-nɯ-tɯ-sɤ-mbi,
tɯ-khɯtsa a-nɯ-tɯ-sɤ-mbi, tɕe nɯ ra a-jɤ-tɯ-ɣɯt" to-ti
"ɣa" to-ti tɕe, tɕendɤre, nɤkinɯ, iɕqha,
kɯ-rɤrma ra nɯ-ɕki nɯtɕu, nɤki, kuxtɕo ci z-ɲɤ-rŋo,
z-ɲɤ-rŋo,
tɯ-khɯtsa ɲo-sɤ-mbi, tsha tɯ-khɯtsa ɲo-sɤ-mbi tɕɤn,
to-fkur tɕe, ɯ-fso-soz tɕe,
tʂɤsɤɴɢat, nɯnɯ tɕhɤt nɯ-βzu-ndʑi nɯ tɕu jo-tsɯm,
pjɤ-kɤ-ɤz-nɤjo ɕti tɕe
"tu-tɯ-nɯsmɤn ɯ-mɤ-ŋu ma jɤ-ɣɯt-a" to-ti,
to-ti tɕe, tɕe qala kɯ "jɤɣ" to-ti tɕe,
tɯ-rme ra nɯ-ɕki tɕɤn, "tɕɤtu si ɯ-rtaʁ nɯ tɕu kuxtɕo nɯ tɤ-ɕɯɴqoʁ-nɯ" to-ti.
"ɯ-mŋu nɯ taʁ tɤ-ɕthɯz-nɯ tɕe tɤ-ɕɯɴqoʁ-nɯ ra" to-ti
"ɣa" to-ti-nɯ tɕe, kuxtɕo to-ɕɯɴqoʁ-nɯ,
ɯ-ŋgɯ tɕu kɯrtsɤɣ nɯ ɣɯ ɯ-ku nɯnɯ qaʑo... [maʁ-kɯ], kɯ-rtsɤɣ... maʁ-kɯ,
kuxtɕo ɯ-qa nɯtɕu ɯ-ku pjɤ-sɯ-ɕthɯz tɕe ɯ-kɤlɤjme pjɤ-ɕthɯz,
ɯ-mphɯz nɯ taʁ to-sɯ-ɕthɯz tɕe, tɯ-ɣmaz nɯ ɯ-taʁ to-sɯ-ɕthɯz.
tɕendɤre kɯrtsɤɣ nɯ ɯ-ɕki nɯtɕu qala kɯ 
"ja! tɕendɤre tɤ-rɤru jɤɣ, tɕe jɤ-ɕe jɤɣ mɯ-tɤ-tɯt-a mɤɕtʂa
ma-nɯ-tɯ-mɯnmu ra ma tɕetha mɤ-phɤn
"ɣa" to-ti tɕe,
ɯ-qa nɯ tɕu ɯ-ku nɯ pa pjɤ-ɕthɯz tɕe,
ɯ-mphɯz nɯ taʁ to-ɕthɯs, nɯtɕu pjɤ-rɤʑi,
tɕe, tsha tɯ-khɯtsa nɯ pjɤ-lɤt,
"ɯ-ɲɯ-mŋɤm?" to-ti ri, "hanɯni ɲɯ-mŋɤm" to-ti,
"nɯ-nɤɕqe tɕetha pjɯ-phɤn ɕti" to-ti.
tɕendɤre, tsha... hɤjtsu tɯ-khɯtsa nɯ pjɤ-lɤt.
tɕe, tsha... hɤjtsu tɯ-khɯtsa pa-lɤt ndɤre tɕe, pjɤ-mɤrtsaβ tɕe,
"wo! ɯ-tɯ-mɤrtsaβ, wo! ɯ-tɯ-mŋɤm" to-ti ri,
"ma-nɯ-tɯ-mɯnmu ma mɤ-phɤn" to-ti tɕe, "ɣa" to-ti tɕe,
"qhinɤqhi" ʑo to-ti tɕe ɲo-nɤɕqa,
tɕe, tɕendɤre qala nɯ kɯ qarɤt nɯ to-ndo tɕɤn,
nɤkinɯ kuxtɕo nɯ cho-z-nɤstɤr ʑo tɕe, tɕe kuxtɕo chondɤre, kɯrtsɤɣ nɯ ra, ɯ-pa nɯtɕu tɯ-tɯ-tʂaβ ʑo pjɤ-βzu.
tɯ-tɯ-tʂaβ ʑo pjɤ-βzu tɕe,
kɤ-nɯsmɤn ra maʁ kɯ, kɯrtsɤɣ nɯ kɤ-ɬoʁ ri mɯ-pjɤ-khɯ ma
ɯ-qa ʑo ku-ɕthɯz ɕti tɕe, nɯ kɯ-fse pɯ-kɯ-ndʐaβ nɯ tɕe,
kɤ-rɤru ri mɯ-pjɤ-khɯ tɕɤn,
pjɤ-sat tu-kɯ-ti ɲɯ-ŋu, tɕe qala nɯ wuma ʑo pjɤ-ɕqraʁ tu-kɯ-ti ɲɯ-ŋu.
