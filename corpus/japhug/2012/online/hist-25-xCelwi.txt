xɕelwi kɤ-ti ci tu tɕe, li qajɯ ŋu.
xɕelwi nɯnɯ rcanɯ, 
tɯʑo... tɯrme tɯ-taʁ tɕe ku-ndzoʁ ŋgrɤl,
fsapaʁ ɯ-taʁ wuma ʑo ndzoʁ ma iɕqha,
sɤtɕha nɤkinɯ, mpja ɯ-raŋ tɕe, maʁ kɯ,
mɯɕtaʁ khro mɤ-mpja ɯ-raŋ tɕe zrɯ ɯ-pɕoʁ ɣɤʑu.
tɕe mɤʑɯ χanɯni thɯ-mpja ri tɕe tɕe
nɤki, zrɯ ɯ-pɕoʁ ɲɯ-sɤɕke tɕe ɴqiaβ ɯ-pɕoʁ ju-ɕe ɲɯ-ŋgrɤl.
tɕe nɯnɯ fsapaʁ ra jɤ-ari-nɯ tɕe, 
nɯ-taʁ ku-ndzoʁ ɲɯ-ŋu rcanɯ, nɤkinɯ,
wuma ʑo mɯ́j-pe ma 
ɯʑo xtɕi nɯtɕu tɕe tɕe zrɯɣ jamar ma maŋe. 
\c （小的时候）
qhe kɯ-ɣɯrni ʑo lŋaʁlŋaʁ qhe  (ideoph)
maka ɯ-ku ɯ-rkɯ nɯre ɯ-mɤlɤjaʁ  kɯtʂɤ-ldʑa jamar ɣɤʑu.
ma nɯnɯ ɯ-mtɕhi kɯ-ɤmtɕɯmtɕoʁ ʑo ɲɯ-ŋu.
tɕe nɯnɯ ʑo ku-otsa ɲɯ-ŋu.
ku-otsa qhe tɕe ɲɯ́-wɣ-phɯt qhe tɕendɤre, nɤkinɯ
ɯ-phoŋbu nɯ ɲɯ-mbɯt, ɯ-mke nɯ tɕu ɲɯ-mbrɤt qhe, 
tɕe ɯ-mtɕhi nɯnɯ fsapaʁ ra nɯ-taʁ ri ku-otsa qhe kɤ-phɯt mɯ́j-khɯ.
tɯʑo kɯnɤ tɯ-mɲaʁ ɯ-taʁ ra a-mɤ-kɤ-ɤtsa ra ma
tɕe ɲɯ́-wɣ-phɯt qhe, ɯ-phoŋbu nɯ ɲɯ-mbɯt ŋu ma ɯ-mtɕhi nɯ ɲɯ-mbɯt mɤ-cha.
qhe ɯ-ŋgɯ ku-ɕe qhe chɯ-z-nɯɣmbɤβ ɕti.
tɕe taqaβ kɯ ʑo ɣɯ-sɯ-tɕɤt ra ŋgrɤl.
ma nɯnɯ wuma ʑo ŋɤn.
ma xɕelui ŋu tɕe, nɯnɯ xɕelui nɯ 
fsapaʁ ra nɯ-taʁ, wuma ʑo kɯ-dɤn ku-ndzoʁ tɕe, 
fsapaʁ ra nɯ-ɲɤm ʑo ɲɯ-ɣɤkhe ŋgrɤl.
tɕe ma nɯnɯ xɕelwi nɯ jinde tɕe ɣɤʑu tɕe,
tɕe tʂapa ri smɤn tú-wɣ-lɤt tɕe 
nɯŋa ra nɯ-taʁ tu-dɤn tu-tɕhom mɯ́j-pe ma
nɯŋa ra zhongdu tu-βzu-nɯ ɲɯ-ŋu.
pjɯ́-wɣ-z-nɤndɤɣ-nɯ ɲɯ-ŋu ma 
kɯ-sɤndɤɣ tu-ɣle-nɯ ɕti tɕe
tɕe nɤki nɯnɯ, 
tʂapa ri tú-wɣ-ɣle tɕe tɕe nɯnɯ sɯŋgɯ jɤ-ari tɕe tɕe,
nɯ xɕelwi nɯ ɯ-taʁ ku-ndzoʁ mɯ́j-cha.
tɕe nɯ ɲɯ-pe.
ma nɯ maʁ nɤ rca, fsapaʁ ra mɯ́j-wɣ-sɤpe-nɯ qhe
xɕelwi rcanɯ, tɯ-se nɯ ku-tshi nɤ ku-tshi,
\c  (generic possessive)
tɯrme me, fsapaʁ me,
tɯ-se nɯ ku-tshi nɤ ku-tshi qhe,
ɯ-xtu nɯ xtʂoŋxtʂoŋ ʑo ɲɯ-pa ɲɯ-ŋu. (ideoph emph)
koŋla tsuku kɯ-wxti ra ki jamar ɲɯ-βze cha.
tɕe nɯnɯ kɯ-fse nɯ ɲɯ-nɤmbju ʑo qhe,
tɕe tɤ-fka tɤ-tɕhom qhe tɕe pjɯ-ɤtɤr
tɕe pjɯ-ŋgra ɲɯ-ŋgrɤl.
ri pɯ-ŋgra kɯnɤ ɯ-phoŋbu nɯ pjɯ-ŋgra ɲɯ-ɕti ma
ɯ-ku nɯ mɯ́j-ŋgra.
ma ɯ-ŋgɯ ku-raʁ ɲɯ-ɕti.
tɕe nɯnɯ, nɤki, xɕelwi ŋu.
tɕe xɕelwi nɯnɯ ki, ɯ-ɣli sɤ-lɤt me tu-ti-nɯ ɲɯ-ŋu.
tɕe ɲɯ-rɯjɤɣɤt mɤ-khɯ tɕe tɤ-fka qhe tɕe ɯʑo pjɯ-si ɕti tu-ti-nɯ ŋgrɤl.
ma tɕe kɯ-wxtɯ-wxti ʑo tu-βze tɕe nɯ kɯ-fse tɯ-se ku-tshi tɕe  
ɯ-xtu nɯ chɯ-ɕɯfke tɕe, 
tɕe nɯnɯ xɕelwi nɯ, nɤkinɯ, 
ɯ-jɤɣɤt kɤ-lɤt mɤ-khɯ tu-ti-nɯ ɲɯ-ŋu.
tɕe ma nɯnɯ tu-fka xtʂoŋxtʂoŋ ʑo ŋu.
tɕe sɤjloʁ ma fsapaʁ ra wuma ʑo mɤ-sɤpe.
