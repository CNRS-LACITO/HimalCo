ɕɤɣpɣa kɤ-ti ci tu. 
ɕɤɣpɣa kɤ-ti nɯ ʁmɯrcɯ jamar ma me.
tɕeri ɯ-muj nɯra mpɕɤr tɕe ɯ-kɤχcɤl nɯra aqarŋɯrne qhe, nɤkinɯ,
jinhuangse kɯ-fse ʁmɤrsɤr kɯ-fse ŋu tɕe mpɕɤr
ɯ-phoŋbu nɯra, nɤkinɯ, li mpɕɤr.
tɕe koŋla ʑo kɯ-nɤmbju ʑo kɯ-fse ŋu ma ldʑaŋkɯ kɯ-fse nɯra arɤɕɯɕrɤz tɕe, mpɕɤr.
ɕɤɣpɣa nɯ ɯ-mtsioʁ nɯ kɯ-qarŋɯrŋe ʑo ŋu.
tɕe nɯ ɕɤɣpɣa tɕe, ɕɤɣ ɯ-taʁ ntsɯ ku-zo ŋgrɤl tɕe.
núndʐa ɲɯ-ŋu rcama ɕɤɣpɣa tu-ti-nɯ ŋgrɤl.
tɕe ɕɤɣ ɯ-taʁ qajɯ nɯra tu-ndze, ɕɤɣ ɯ-mat tu-ndze ŋgrɤl mɤ-ŋgrɤl mɤxsi.
ma nɯnɯ ɕɤɣpɣa rmi.
tɕe nɯnɯ, nɤki, rɯŋɯŋɤn tɕi me, kɯ-pe βze tɕi me.
qhe tɤrɤku kɯ-fse ɣɯ-tu-ndze nɯra mɤ-ŋgrɤl.
ma nɯnɯ koŋla sɯŋgɯ ri ku-rɤʑi ɕti qhe,
tɯji ɯ-rkɯ nɯra ju-ɣi mɤ-ŋgrɤl.
tɕe nɯ ɕɤɣpɣa ŋu.
=============================
dɯdɯt kɤ-ti ci tu tɕe, dɯdɯt nɯ qro cho naχtɕɯɣ-ndʑi.
ri qro sthɯci mɤ-wɣrum.
ma arŋilɯz ɯ-ŋgɯz kɯnɤ pɣi kɯ-fse 
ɯ-mi nɯra wɣrum. 
ɯ-jme ju-kɯ-ru kɯ-xtɕɯ-xtɕi ci wɣrum.
tɕe ɯ-mɲaʁ nɯra kɯ-xtɕɯ-xtɕi ɣɯrni.
qro ɣɯ sthɯci mɤ-ɣɯrni.
tɕe dɯdɯt kɤ-ti ci tu tɕe, 
tɕe "dudut dudut" ntsɯ tu-ti.
tsuku kɯ "dudut cɯŋglɯɣ" tu-ti ŋu ra tu-ti-nɯ ri, nɯ mɤxsi ri,
"dudu wu" kɯ-fse tu-ti ŋgrɤl.
tɕe nɯnɯ dɯdɯt ŋu tɕe, nɤkinɯ, nɯnɯ li tɤrɤku ndze nɤ
maka tɤɕi qɤj nɯra wuma ʑo ndze.
tɕe nɤru tɕe nɯnɯ qha-nɯ 
tɕe ma nɯnɯ dɯdɯt nɯ kɯ tɕɣom kɯnɤ ɲɯ-ndze.
tɕɣom kɯnɤ ɲɯ-ndze tɕe tu-ndze ɲɯ-ŋu, pjɯ-kre ɲɯ-ŋu.
tɕe nɯnɯ ɣɯ-sɯmkɯt mɤ-ŋgrɤl rcama.
tɕe nɯnɯ dɯdɯt ŋu tɕe, dɯdɯt nɯ qartsɯmɤftɕar ʑo tu ɕti.
ftɕar tɕe mɤʑɯ dɤn ri qartsɯ kɯnɤ tu ŋgrɤl ɕti.
tɕe nɯnɯ sɯku tɕu ku-rɤloʁ ɲɯ-ŋu rcama ɯ-loʁ nɯra kɤ-mto mɤ-rɲam-a ri,
dɯdɯt nɯnɯ ʁnɯz jamar, χsɯm jamar tɯtɯrca tu-ŋke-nɯ ŋgrɤl.
ʁnɯz nɤ ʁnɯz nɯ mɯxte 
\c （大部分都是一对一对的）
ma, nɤkinɯ, kɯ-dɯ-dɤn ʑo tɯtɯrca tu-ŋke-nɯ mɤ-ŋgrɤl.
ma nɯ dɯdɯt ŋu.
============================================
kɯjka kɤ-ti ci tu tɕe, 
kɯjka nɯnɯ, nɤkinɯ, qɤjdo cho nɯ ndʑi-phoŋbu ra naχtɕɯɣ ʑo ri,
kɯjka kɯ ɯ-βri ra nɤmbju tɕe mpɕu kɯ-fse.
ma nɯnɯ ɯ-mtsioʁ chondɤre, ɯ-mi nɯnɯra lonba ʑo kɯ-ɣɯrnɯrni ʑo ŋu.
tɕe nɯnɯ kɯjka ŋu tɕe, kɯjka nɯnɯ sɯŋgɯ chɯz ɕ-ku-rɤloʁ ɲɯ-maʁ kɯ, 
kɯrɯkha ɣɯ nɯnɯ ɯ-tɕhaʁra ɯ-pa ri,
kuxtɕo kɯ-fse a-pɯ-ɴqoʁ qhe 
\c （如果有像背篼挂着 ）
kuxtɕo tsuku kɯ tɤ-rkoz tu-ɕɯɴqoʁ-nɯ ŋgrɤl ma 
nɯ maʁ nɤ kuxtɕo ɯ-mbe ɯ-ŋgɯ ri ku-rɤloʁ,
tɤ-kɤ-ɕɯɴqoʁ nɯ ɯ-ŋgɯ ri ku-rɤloʁ,
nɯ maʁ nɤ nɯ khɯɣɲɟɯ kɯ-wxti kɯ-fse ɯ-ŋgɯ 
tɯrme(kɯ) kɤ-ntɕhoz mɤ-kɯ-ra kɯ-fse ri ku-rɤloʁ qhe, 
ɯ-loʁ ɯ-spa nɯ rcanɯ sɯɴɢoʁ ʑo kɯ-fse tɯ-jaʁndzu jamar kɯ-jpum kɯ-fse ʁɟa ʑo si ju-ɣɯt qhe,
nɯnɯ tu-kɤɣ qhe nɯnɯ ku-sɤrtɯm qhe, nɯ ɯ-ngɯ ri ku-rɤloʁ ŋgrɤl tɕe,
nɯnɯ ɯʑo pɯ-ɬoʁ ri tɕe tɯrme ra kɯ  
\c （只有它离开窝）
ɯ-loʁ nɯ pjɯ-βde-nɯ tɕe chɯ-nɯ-βlɯ-nɯ ŋgrɤl ma 
nɯra sna ma nɯnɯ kɯjka nɯ rcanɯ li ŋɤn ma wuma ʑo nɤru.
tɕe tɯrme ra kɯ tɯji, nɤki tɯji ɯ-ŋgɯ tɤrɤku tɤ-kɤ-ɬoʁ ɣɯ ɯ-mat nɯ tu-nɯ-ndze  
qajɯ nɯra wuma ʑo ɲɯ-ndze,
tɕe nɤkinɯ, kha tɤrɤku tɤ-kɤ-ta, tɤ-kɤ-sɤro nɯra ndze,
tɕendɤre tɯɕkho pjɯ́-wɣ-nɯ-βzu qhe,
nɯ kɤ-ɣndʑɯr ɯ-spa nɯ pjɯ́-wɣ-ɕkho tɕe nɯ-rom koʁmɯz chɯ́-wɣ-ndʑɯr ra tɕe,
ɯnɯnɯra ɣɯ-tu-mɯrki tu-ndze ŋu.
tɕe kɯjka nɯ ŋɤn.
tɕe fsapaʁ pɯ-kɯ-si kɯ-fse,
nɯnɯ qajɯ nɯra kɯnɤ tu-ndze ɕti.
tɕe nɯnɯ kɯjka ŋu.
ɯʑo ɯ-phoŋbu nɯra qɤjdo cho naχtɕɯɣ-ndʑi ri,
ɯ-mtsioʁ chondɤre ɯ-mɤlɤjaʁ ra ɣɯrni ʑo.
kɯ-ɣɯrnɯrni ʑo ŋu.
tɕe kɯjka ŋu tɕe,
ri kɯjka nɯ kɯ, tɯrme ra kɯ tu-fɕɤt-nɯ tɕe,
kɯjka nɯ ŋɤn ma rcanɯ,
ɯ-χti nɯ a-mɤ-pɯ-si ra ma χsɤ-rʑaʁ mɤ-tsu ma tɕe li kɯmaʁ ɲɯ-nɯ-ɕar ɕti tu-ti-nɯ tɕe,
tsuku nɯ-χti ɲɯ-kɯ-nɯ-ɕar nɯra, kɯjka ʑo ɲɯ-fse tu-ti-nɯ ŋgrɤl ma
ɯnɯnɯ kɯjka ŋu.
tɕe kɯjka nɯnɯ, ɯ-χti nɯ /pɯ/ pjɯ-sat-nɯ qhe,
pɯ-si ɕɯmɯma wuma ʑo chɯ-ɣɤwu, aʁɤndɯndɤt ju-nɤɕɯɕe ɲɯ-ŋu ri,
χsɯ-sŋi mɤ-kɯ-tsu qhe li kɯmaʁ ci ju-ɣɯt qhe, li ɯ-zda ɲɯ-nɯ-ɕar ɲɯ-ɕti.
tɕe nɯnɯ maka kɯjka nɯ ŋɤn ma
ɯ-zda nɯ nɯ-me ɯ-qhu mɤ-kɯ-nɤrʑaʁ tɕe kɯmaʁ ɲɯ-ɕar ɲɯ-ɕti tɕe mɯ́j-pe tu-ti-nɯ ŋgrɤl.
